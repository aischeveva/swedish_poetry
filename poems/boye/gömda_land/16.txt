name: OSKADD
year: 1924
author: KARIN BOYE
volume: GÖMDA LAND

Oskadd ur rök och brand
går den som vill ett verk.
Hör, du ande, du äventyrliga,
hör väl och märk!

Vildvingade fjäril,
all blom är din.
I de bittra dödsblom
steg du strafflöst in,

svingar barnslig ur djupen,
där din nöd var störst,
oskyldig och ren som eld
av din framtidstörst,

skrattande sakta, sakta
-- ty vilken väg är tårar värd? --
ser livet locka
som en upptäcktsfärd.

Utan skam, utan skuld
väger du ont, väger du gott.
Allt det du sökt och allt du fann
blev dig trappsteg blott --

trappsteg fram till dåd.
Hör, du min ande, hör och märk!
Oskadd ur rök och brand
går den som vill ett verk.