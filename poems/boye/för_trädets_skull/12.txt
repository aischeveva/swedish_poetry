name: MOGEN SOM EN FRUKT
year: 1935
author: KARIN BOYE
volume: FÖR TRÄDETS SKULL

Mogen som en frukt ligger världen i min famn,
den har mognat i natt,
och skalet är den tunna blå hinnan som spänner sig
                                                    bubblerund,
och saften är det söta och doftande, rinnande, brinnande
                                                    solljusflödet.

Och ut i det genomskinliga alltet springer jag som simmare,
dränkt i en mognads dop och född till en mognads makt.
Helgad till handling,
lätt som ett skratt
klyver jag ett gyllene honungshav, som begär mina 
                                                    hungriga händer.