name: MÄNNISKANS MÅNGFALD
year: 1941
author: KARIN BOYE
volume: DE SJU DÖDSSYNDERNA

Vacker är en stark kropp,
som klyver en hård bränning.
Vacker, vacker är barnets sömn
efter lekens spänning.

Vacker är arbetsdagen
-- hårt bröd, välsignat och brutet --
och vacker en timme, som glömmer i rus
framtid och förflutet.

Oss födde mödrar av himmel och jord
och makter utan ände,
nattliga viljor och viljor av ljus
med namn som ingen kände.

Må inte en av de många
få bli oss övermäktig,
vore hon än av himlens släkt
och lyste hon än så präktig.

I oss är en mångfald levande.
Mot enheten famlar den.
Vi föddes att vara ett brännglas,
som fångar och samlar den.

Stor är människans strävan,
stora de mål hon satt --
men mycket större är människan själv
med rötter i alltets natt.

Så giv, att vi skyddar ett hemligt rum
och aldrig en låga saknar
på altaret åt en okänd gud,
som kanske i morgon vaknar.