name: JAG SER MIN HAND
year: 1941
author: KARIN BOYE
volume: DE SJU DÖDSSYNDERNA

Jag ser min hand:
ett tjockt blad,
krökt till skydd och lä,
en köttig kaktusblomma,
dunstande svalka i hettan,
värme i kvällens kyla;

Jag ser min hand:
klåfingrig,
en aldrig stilla råtta,
gnager och gnager,
lite här, lite där,
och tror sig bättra brodden.

Jag ber bevekande
de djupets makter,
som formar och för den handen:
ge den plantans stillhet
och blomvis vila
för broddens skull, där den spirar.