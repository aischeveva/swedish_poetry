name: DRÖMSYN
year: 1922
author: KARIN BOYE
volume: MOLN

Drömsyn, drömsyn,
solskira uppenbarelse,
tänd för min blick av en enda
mänsklig varelse,

drömsyn, drömsyn,
ljuv bland stympade stridande,
ljuv i en söndersliten
värld av lidande,

dröm om ett släkte
växande fram genom tiderna,
människor stolta, som leka sig till
seger i striderna,

blomlikt vuxna
tveklöst harmoniskt från rötterna,
tröstande lugnt på en helig
jord under fötterna,

vilkas kött är ande,
vilkas ande är kött --
blomlikt vuxna
som en sällsam mänska jag mött.