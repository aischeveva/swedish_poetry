name: GUDARNA VÄCKTES
year: 1933
author: NILS FERLIN
volume: BARFOTABARN

Gudarna väcktes i söder 
och gudarna väcktes i norr. 
Zigenarens hjärta blöder, 
men jorden blir kartlagd och torr.

För två gånger två är fyra 
och allt är bestämt och klart, 
allt är förtvivlat klart,
och ingen vill äventyra 
sitt liv för sin egenart.

Storflaxiga kråkor kraxar
om märkliga ting som stundar. 
Snart är vi så lika som taxar, 
lika som avhuggna hundar.

Vipsa som sädesärlor
och knipsa från morron till kväll 
föryngringens platta pärlor
av packade strömmingsfjäll.