name: LÖPSEDEL
year: 1938
author: NILS FERLIN
volume: GOGGLES

Se, här är det en som förskingrat,
och här är det en som dränkt sej
och här är det en som slingrat
sej undan lagen och hängt sej!

Och här är det senaste mordet:
mördarens kniv är funnen!
Den var lite rostig i bladet
och hittades nere i brunnen.

Och kniven är fotograferad
och mördaren och fiskalen.
Fiskalen är djupt chockerad
och mördaren troligtvis galen.

Och mördarens mor hon gråter
- Det kunde man nästan tänka!
en mördare är hennes ende son.
Och hon är änka.