name: JAG KUNDE JU VARA
year: 1930
author: NILS FERLIN
volume: EN DÖDDANSARES VISOR

En luffare är jag – vad mera, 
jag kunde ju vara en präst, 
jag kunde ju vara en brukspatron 
en bonde eller en häst… 

Jag kunde ju vara en svala, 
en kråka eller en snok, 
en snok – eller kanske en blomma, 
ett sommarstänk i en bok… 

Nå – öster börjar i väster 
och söder slutar i norr, 
virrig är jag av frågor 
och halsen är fan så torr…

… en luffare är jag, som halkar 
förbi i vägarnas grus. 
Mitt hjärta är hett som en masugn 
och kallt som ett fattighus.