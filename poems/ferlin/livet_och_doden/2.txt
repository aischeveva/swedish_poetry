name: NATTKVARTER
year: 1933
author: NILS FERLIN
volume: BARFOTABARN

När kroppens krematorium 
förbränt din själ till aska 
och snus och vin och opium 
till föga fröjder för, 
då tör du nöjsam, bror, och stum 
mot evigheten traska 
- det är en ren formalitet 
för mången att han dör.

Så må du ta det ganska lugnt 
fast dina fotsteg vackla 
när döden spelar trött och tungt 
sin gråa gammelvals. 
Han står i livets medelpunkt 
och blåser ut din fackla ... 
Det är en ren formalitet, 
- sen är det inget alls.

Sen är det inte någonting 
- du slumrar grönt och fagert 
och glömmer alla bittra sting 
och sår som livet gav. 
Ditt finger i din fingerring 
det blir så vitt och magert - 
men du förmärker ingenting 
där nere i din grav.

Du saknar ingen tid som går 
men sover som Törnrosa. 
Törnrosa sov i hundra år 
men du ska sova mer. 
Du saknar ingen tid som går 
ty strävsam var din kosa 
och det var knappt du tog dej hit 
till detta nattkvarter.