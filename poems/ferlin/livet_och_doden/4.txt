name: VID DIKTENS PORT
year: 1957
author: NILS FERLIN
volume: FRÅN MITT EKORRHJUL

Människan sitter vid Diktens port; 
hon talar om allt vad stort hon gjort 
och allt vad stort hon ska göra. 
Och solen lyser och skyn är blå. 
Vem skrattar då 
och vem vill håna och störa. 
Förunderlig är hon att höra. 

Människan sitter vid Diktens port 
som hon alltid gjort. 
Hon sitter med uppdragna ögonbryn 
och ser mot skyn. 
Hon kommer ihåg när da Vinci skrev 
i Firenze om svalornas flykt ett brev. 
Hon var med när Benvenuto Cellini log 
och när Vasco da Gama mot Indien drog. 
(Hon minns som igår den dag i maj 
när man segel beslog vid Calicut kaj.) 
Så mycket är det som människan minns, 
bild trycker på bild bak ögats lins 
och ibland får hon svårt att hålla isär 
vad som var och är. 
Baal och Molok känner hon till, 
tempel och pyramider 
och mångt som vandrat i natten vill 
och gråter och illa kvider. 

Människan sitter vid Diktens port, 
hon är kommen en gång från okänd ort. 
Hon har gått genom piska och pest och 
brand och ökensand. 
Ondska och blod har följt henne åt 
till cirkusglädje och ödslig gråt. 
Men dröm och syn bar hon också med 
som en fågellåt över alp och hed, 
som envist dallrande sång om ljus 
kring frusna källor och döda hus. 
Besynnerligt vrång blev människans färd 
i det som vi kallar guds vackra värld. 
Dock kunde vi ock berätta 
och klamra oss fast vid detta: 
att allt som är gudalikt och stort 
och som tänder till eld 
det har människan gjort. 
Hon har räknat stjärnornas vägar och år 
där de stumt i den ändlösa rymden går. 
Hon sitter vid instrument och bestick 
och själv är hon bara ett ögonblick. 
Själv är hon bara ett bloss i vind, 
ett födsloskri och en fårad kind.